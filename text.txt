Państwo Kim wraz z dwójką dzieci zajmują mieszkanie na poziomie piwnicy, do którego nie sięgają promienie słoneczne i gdzie urywa się zasięg sieci wi-fi podkradanej sąsiadom. Jeśli nie liczyć chałupniczego składania pudełek do pizzy, cała czwórka jest bezrobotna. Perspektywy są liche, syn majaczy coś o studiach, póki co zabija czas, popijając z może bardziej ambitnym, a na pewno lepiej sytuowanym kolegą, który wybiera się na zagraniczną uczelnię i w związku z tym składa mu propozycję. Młody Kim miałby przejąć jego fuchę, zostając nauczycielem angielskiego młodej dziewczyny z bogatego domu. W ten sposób Ki-woo, uzbrojony w fałszywe dyplomy przygotowane przez uzdolnioną plastycznie siostrę, trafia do posiadłości państwa Park – zaprojektowanej przez znanego architekta, skąpanej w słońcu, z wielkimi oknami skierowanymi na jeszcze większy ogród. Okazuje się jednak, że wielkie okna szczęścia nie dają – Parkowie mają wiele wydumanych problemów, na które bystry korepetytor szybko znajdzie antidotum, znajdując przy okazji zatrudnienie dla pozostałych członków swojej rodziny. W ten sposób Parkowie powoli zostają przez Kimów opleceni niewidzialną pajęczyną.